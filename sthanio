প্রায় দুই মাস পর টেকনাফ সীমান্তে আবারও মুহুর্মুহু গোলার শব্দ শোনা যাচ্ছে।

শুক্রবার রাত সাড়ে ১১টার দিকে টেকনাফের সাবরাং সীমান্তসহ পৌরসভার বিভিন্ন এলাকায় মিয়ানমারের রাখাইন রাজ্য থেকে বোমা বিস্ফোরণের বিকট শব্দ শোনা গেছে। এতে আতঙ্কিত হয়ে পড়েছেন স্থানীয় বাসিন্দারা।

সীমান্ত সূত্রে জানা গেছে, দীর্ঘদিন বন্ধ থাকার পর মিয়ানমারে বিচ্ছিন্নতাবাদী সংগঠন আরাকান আর্মির সঙ্গে দেশটির সেনাবাহিনীর (জান্তা সরকার) মধ্য তুমুল সংঘর্ষ ফের শুরু হয়েছে। এর আগে দীর্ঘ ১১ মাসের লড়াই-সংঘাতের পর ২০২৪ সালের ৭ ডিসেম্বর রাখাইন রাজ্যের মংডু টাউনশিপের ২৭০ কিলোমিটার এলাকার নিয়ন্ত্রণ নিয়েছিল দেশটির সশস্ত্র গোষ্ঠী আরাকান আর্মি (এএ)। এরপরও স্বস্তিতে নেই সশস্ত্র গোষ্ঠীটি। মাঝখানে প্রায় দুই মাস সংঘাত বন্ধ ছিল। এরপর আবারো ওপার থেকে গোলাগুলির শব্দ শোনা যাচ্ছে।
